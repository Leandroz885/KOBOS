# Programmeren 2: Project

## 1. Algemene doelstellingen

Informatica als vak op school is nog volop in ontwikkeling.
Nieuwe ideeën, benaderingen, technologieën en werktuigen duiken regelmatig op.
Als toekomstig leraar informatica is het belangrijk dat je zelf op zoek kan gaan
naar nieuwe manieren om je lessen te verrijken of bij te sturen.

Het project draait rond **benaderingen** en **werktuigen** bij
**programmeren en computationeel denken** in (voornamelijk) het
**secundair onderwijs**.
Meer specifiek:

- Onderzoek welke benaderingen en werktuigen er bestaan, en probeer
  ze uit indien mogelijk
- Ontwikkel zelf lesmateriaal dat benaderingen en/of werktuigen integreert
- Demonstreer (een deel van) het lesmateriaal voor medestudenten en de lector
- Reflecteer over het resultaat: is het de moeite waard om je werk in je
  toekomstige lessen te integreren?

## 2. Concreet

### 2.1. In team

Het project verloopt in teamverband. Je werkt samen met medestudenten naar één resultaat en demonstreert
dit samen op het einde. Teams zijn op voorhand vastgelegd en veranderen in principe niet
voor de duur van het project. In geval er problemen hierrond optreden tijdens het project,
probeer je dit eerst onderling op te lossen. Indien je er niet uit geraakt, neem je contact op met de lector.

### 2.2. Onderwerpen

Tijdens de lessen Programmeren 2 kwamen verschillende mogelijke onderwerpen reeds aan bod.
Zie bijvoorbeeld Toledo > Cursusmaterialen > Lessen 23 - 24 > Topic 5.
Je kan uit dit aanbod een of meerdere opties kiezen als startpunt voor je project.
Je mag zeker ook benaderingen en/of werktuigen voorstellen die niet in de les zijn behandeld.

Elk onderwerp (zowel uit de les als zelfgevonden) moet op voorhand door de lector goedgekeurd worden.
In een van de eerste projectsessies krijg je de kans om onderwerpen te verdedigen
tegenover de lector. Als voorbereiding hierop voer je een kort onderzoek uit
waarin je probeert te bepalen of het onderwerp voldoende interessant is om verder
uit te werken. Je brengt je conclusies mee naar de les en bespreekt deze
met de lector. Als er voldoende positieve argumenten zijn, krijg je het onderwerp
en kan je starten met de de echte uitwerking van het project.

Teams mogen niet hetzelfde onderwerp kiezen in dezelfde fase. Om dit te voorkomen,
dient elk team per fase 2 mogelijke onderwerpen voor te stellen. Elk team
krijgt hun finale onderwerp toegewezen in een van de eerste begeleidingssessies.

Op basis van je onderwerp werk je een '**project**' uit voor je doelpubliek (zie verder).
Let er op dat het project voldoende concreet is. Bijvoorbeeld: een lessenreeks 'variabelen in Scratch'
kan heel droog en abstract gegeven worden, maar dit zal weinig opleveren qua
leerdoelen. Een lessenreeks waarin leerlingen een spel maken in Scratch,
waarbij ze zelf variabelen leren gebruiken om nieuwe functionaliteiten in het spel
toe te voegen, zal veel meer impact hebben.

### 2.3. Fases

Het project wordt verdeeld in twee fases:

- In fase 1 is de doelgroep de 1e graad van het secundair onderwijs,
  of de 3e graad van het lager onderwijs
- In fase 2 is de doelgroep de 2e graad of de 3e graad van het secundair onderwijs

Deze twee fases verlopen min of meer **gelijktijdig**. Ze starten rond dezelfde periode,
en de demonstraties vinden kort na elkaar plaats. Hou hier rekening mee tijdens het semester.
Stel fase 2 niet uit tot fase 1 volledig afgewerkt is, maar begin al eerder.

Per fase is er een zekere vrijheid om te kiezen wat je doelpubliek is. Bijvoorbeeld:

- 1e graad SO, optie STEM-technieken
- 2e graad SO, richting met een dubbele finaliteit
- ...

Kies op voorhand bewust je doelpubliek uit voor elke fase, en hou hier rekening mee doorheen het project.
Je dient op voorhand aan de lector mee te geven wat je beoogde doelpubliek is.
Indien nodig kan dit tijdens het project bijgesteld worden.
Dit moet wel steeds goedgekeurd worden door de lector.

### 2.4. Lesmateriaal

Het resultaat van elke fase is een lessenpakket dat je aan medestudenten en/of docenten
kan geven om in hun lessen informatica te integreren. Er is geen strikte minimum-
of maximumhoeveelheid qua materiaal. De ervaring leert echter dat 1 les van 50 min
te kort en te oppervlakkig is om leerdoelen volledig te bereiken.
Als ruwe richtlijn kan je mikken op een pakket van 2-5 lessen.
Zorg ervoor dat je pakket een mooi afgewerkt geheel is:

- Duidelijke leerdoelen en instructiefiches voor de docenten
- Planning: hoeveel lessen, hoeveel tijd per lesonderdeel
- Slides om te projecteren
- Voorafgemaakt opdrachten voor de leerlingen
- Uitgewerkte oplossingen
- Ander benodigd materiaal

Als leidraad kan je kijken hoe lessenpakketten worden beschreven
op <https://www.csunplugged.org/en/topics> of <https://studio.code.org/catalog>.
De lesvoorbereidingsformulieren van de lessen vakdidactiek kunnen hier
ook bij helpen.

### 2.5. Tijdsbesteding

Er wordt geschat dat elke student ongeveer 80u spendeert aan het project.
50u is het absolute minimum.
Het effectieve aantal uur kan variëren naargelang:

- De gekozen onderwerpen
- De ervaring en kennis van de teamleden
- De feedback doorheen het semester

## 3. Evaluatierichtlijnen

10 van de 20 punten voor Programmeren 2 staan op dit project.
Hieronder wordt uitgelegd wat de puntenverdeling is en waarop
wordt geëvalueerd.

### 3.1. Proces

Een aantal sessies van Programmeren 2 worden gebruikt voor opvolging van het project.
Er wordt tijdens deze begeleidingssessies gekeken naar zaken zoals:

- Planning:
  - Is de planning realistisch? Moet er bijgestuurd worden?
  - Besteden alle teamleden voldoende tijd aan het project doorheen het jaar?
- Samewerking binnen het team
- Verwerking van input:
  - Gaat het team aan de slag met de feedback van vorige sessies?
  - Is er initiatief? Is er ondernemingszin binnen het team om grenzen te verleggen?
  - Pak je het creatief aan?

Manieren om dit aan te pakken:

- Schetsen wat er gedaan is sinds de vorige sessie
- Wat gaat er goed? Wat gaat er minder goed?
- Gestructureerde zelf- en peerevaluatie
- Logboek waarin elk teamlid opschrijft hoeveel tijd hij/zij heeft gespendeerd

**Elke begeleidingssessie is verplicht**. Eventuele afwezigheden dienen altijd op voorhand gemeld te worden
aan de docent en de andere teamleden.

De sessies en het geleverde werk tijdens het jaar vormen het luik **proces**. Dit luik staat op
4 van de 10 punten.

### 3.2. Product

Het **product** omvat het resultaat geleverd op het einde van de lessenreeks. Er wordt een onderscheid
gemaakt tussen enerzijds het gemaakte materiaal en anderzijds de demonstratie ervan.

Het gemaakte materiaal omvat de lessenpakketten van de twee fases.
Dit gedeelte staat op 3 van de 10 punten.
Een niet-exhaustieve lijst van evaluatiecriteria:

- Sluit het werk aan bij de leerdoelen van het OPO?
- Inhoudelijke en didactische kwaliteit (m.i.v. correct taalgebruik)
- Oordeelkundig en correct gebruik van bronnen
- Eigen creatieve inbreng
- Methodologische, structurele en creatieve kwaliteiten van
  de eigen “oplossing” van de projectprobleemstelling

Elke team demonstreert ook hun werk voor de andere teams en de lector.
Hiervoor worden een aantal geleide lessen georganiseerd naar het einde
van het semester toe. Aanwezigheid bij deze geleide lessen is verplicht
voor alle teams.
Dit gedeelte staat op 3 van de 10 punten.
Een niet-exhaustieve lijst van evaluatiecriteria:

- Sluiten de demo's aan bij de leerdoelen van het OPO?
- Inhoudelijke en didactische kwaliteiten van de geleide
  lessen
- Praktische organisatie van de geleide lessen
- Eventuele bijsturingen tussen de eerste en de tweede
  geleide les
- Feedback van mede-studenten na de geleide lessen

Manieren om het gedeelte Product aan te pakken:

- Bereid je demo's goed voor:
  - Zorg dat computers en materiaal beschikbaar
    is en test vooraf
  - Maak afspraken wie wat presenteert. Elk teamlid moet aan bod komen
  - Denk ook aan wat je geleerd hebt uit je stages en uit vakdidactiek
  - Wees overtuigend, maar overdrijf niet. Probeer je medestudenten
    te overtuigen dat je lessenpakketten de moeite zijn, maar
    sta open voor feedback
- Wanneer een ander team demonstreert, werk actief mee en geef
  goed doordachte feedback nadien
- Wees kritisch over je eigen werk. Leg uit waarover je tevreden
  bent, en wat je nog zou aanpassen na de demo

## 4. Tijdslijn

Deze tijdslijn is onder voorbehoud. Data kunnen
veranderen afhankelijk van lessen en andere omstandigheden.
Controleer Toledo voor de meest actuele informatie.

- Donderdag 12 oktober: opstart project d.m.v. zelfstudie
  - Onderzoek het aanbod en experimenteer
  - Kies 4 mogelijke onderwerpen (2 per fase) en doe een kort onderzoek
- Maandag 16 oktober: begeleidingssessie
  - Vastleggen finale onderwerpen en doelgroepen voor beide fases
  - Start met diepere uitwerking
- Maandag 13 november: begeleidingssessie
- Maandag 20 november: begeleidingssessie
- Donderdag 7 december:
  - Alle teams presenteren fase 1
  - Klassikale feedback en nabespreking, ter voorbereiding van fase 2
- Donderdag 14 december:
  - Alle teams presenteren fase 2
  - Klassikale feedback en nabespreking